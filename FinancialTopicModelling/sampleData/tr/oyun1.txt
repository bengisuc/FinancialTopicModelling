Oyun Mekanizması 1

Ege Bilgisayar’dan ilk mezun olduğum zamanlarda Bilgisayar Grafikleri ve Oyun programlamaya oldukça ilgim vardı. Eski dosyalar arasında dolaşırken 2003 de yazmış olduğum bir yazı gözüme çarptı. Mantıklar çok değişmediği için yazıyı olduğu şekilde yayınlıyorum.

Oyun mekanizması denince aklıma bir sistem ve bu sistemin kontrol ettiği alt parçalar gelmekte. Sırayla parçaları ve görevlerini sayacak olursak (Not: Bu kısmı programlamadan soyut olarak mantıksal olarak değerlendirin.)
Kaynak

Harddiskte bulunan oyun için gerekli dosyaları tanımlamaktadır.

    Bu dosyalar oyunun varsayılan ile hangi konfigürasyonda çalışacağını anlatan config dosyaları içerir.
    Belki oyun ilk başladığında oynatılacak olan intro için video dosyasını içerebilir.
    Kullanıcının oyun öncesi oyun hakkında bilgi aldığı dosyaları içerir.
    Oyun içerisindeki grafikleri, müzikler ve bölüm bilgilerini içeren dosyaları içerir.

Oyun Modeli

Kaynaktan alınarak belleğe yüklenmiş oyun grafiklerinin, müziklerinin ve text dosyalarının bellekteki durumuna denir.

    Resim dosyaları bellekte veya ekran kartının texture belleğinde depolanır.
    Bölüm, skor vb bilgiler Değişkenlerde ve veri yapılarında tutulur.

Yükleme ve Kaydetme

Bu kısım kaynaktan grafikleri, müzikleri ve diğer bilgileri alarak belleğe(oyun modeli) içerisine atan gerektiği durumda mesela yeni skor durumlarında veya oyunun kaydedilmesi durumunda tekrar kaynağa kaydetme işlemini üstlenen parçacıktır.

Yükleme

    Konfigürasyon dosyaları
    Level Dosyaları
    Resim Dosyaları
    Müzik ve Ses Dosyaları
    3D Model Dosyaları
    Avi Dosyaları
    Help Dosyaları

Kaydetme

    Skor Dosyaları
    Arada kaydedilecek oyun hakkındaki dosyalar

Grafik

Bu kısım bence oyunun en önemli ve en zor bölümüdür. Çünkü görsellik olmadan oyunun olması imkansızdır. Bu kısım ekranı boyama ile görevlidir.

    Avinin Oynatılması
    Oyun Arayüzünün Gösterilmesi
    Skor, Yardım ve Konfigürasyon Bilgilerinin Görüntülenmesi
    Oyunun Kendi Grafiklerinin Gösterilmesi

Kullanıcı Girişleri

Etkileşim, evet etkilişim olmayan bir oyun düşünülemez olsa olsa o bir animasyon yahut film olur. Oyunu oyun yapan, kullanıcıyı oyuna bağlayan şey; kullanıcı ile sistemin sürekli etkileşimde olmasıdır. Kısaca klavye, mouse veya joistik ile sisteme etkide bulunmaktır.

    Oyun Arayüzünün Kullanımı
    Yardım Dosyalarının İncelenmesi
    Skor Dosyalarının İncelenmesi
    Konfigürasyon Yapılması (Sistem ve Oyun ile İlgili)
    Kullanıcının oyundaki karakterini kontrol etmesi

Ses ve Müzik

Ses ve Müziğin önemini anlamak için bir oyun oynarken sesi kapatın. Ve oyun oynamaya devam edin. Ses yokken oyunda sesin değerinin oyun grafikleri kadar önemli olduğunu görebilirsiniz. Kısaca oyun müziklerini ve seslerini, ses kartı yardımı ile çıkaran parçadır

    Arka planda çalan müzikler
    Çarpışma ve hareketlerde çıkarılacak ses efektleri

Yapay Zeka

Bu parça düşmanların zekice hareket etmelerinden sorumludur. Bu parçanın başarılı olması oyunun dahada zevkli geçmesini sağlar.
Ağ Dinleme ve Gönderme

Bu kısım oyunun birden fazla kişi tarafından oynanabilmesini sağlayan parçadır. Bu kısımda taraflar oyun sunucusuna bilgiler gönderir ve sunucuyu dinleyerek gelen bilgiler oyunda update edilir.

İşlem Sırası

Oturumun Kurulması: Oyuna katılacak oyuncular ilk başta hangi protokolde ve hangi port üzerinden haberleşecekleri üzerinde anlaşırlar.

Paket Gönderimi: Oyunda yaptığı hareketler paket halinde sunucuya gönderilir. Daha sonra sunucu gerekli değişikliği yaptıktan sonra bunu tüm taraflara dağıtır.

Paket Alımı: Taraflar aynı zamanda sunucuyu dinleyerek yapılan değişikliklerden haberdar olur ve bunu oyuna yansıtır.
Sistem

Oyunun belkemiği olan bu mantıksal bölüm tüm oyunun ve parçaların hangi sıra ile çalışacağına karar verip bunun kontrolünü yapan kısımdır.

Yukarıdada görüldüğü gibi sistem sıra ile;

    Dosyaların yüklenmesi için yüklenme ve kaydetme parçasını çalıştırır.
    Daha sonra ses ve grafik parçalarını kullanarak intro animasyonunun çalıştırılmasını sağlar.
    Oyun arayüzünün kullanımı sırasında kullanıcı girişleri, grafik ve ses parçalarının uyumlu bir şekilde çalışmasını sağlar.
    En son olarakta oyun içerisinde grafik, ses, kullanıcı girişi, yapay zeka ve network parçalarının uyumlu bir şekilde çalışmasını sağlar.